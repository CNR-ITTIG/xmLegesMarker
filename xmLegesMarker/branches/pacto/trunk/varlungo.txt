COMUNE DI FIRENZE
______________________
DELIBERAZIONE DI CONSIGLIO
Numero: 2007/C/00004 - Proposta N. 2006/00984
Data Adozione: 22/01/2007
Oggetto: Approvazione variante di Piano regolatore generale in località Varlungo
Ufficio: Direzione Urbanistica
Relatore: Gianni Biagi
Esecutività: 12/02/2007
Data pubblicazione: 02/02/2007
- O M I S S I S -
I L C O N S I G L I O
Premesso:
§  con propria deliberazione n. 12/22 del 24.1.2005 adottava – ai sensi dell’art. 40 comma 2 lettera a) della
legge regionale 16.1.1995 n. 5 – una variante al vigente Piano Regolatore Generale (P.R.G.)
interessante alcune aree ubicate in località Varlungo, finalizzata:
- per la parte maggiore, alla loro ripianificazione mediante il rinnovo dei vincoli preordinati
all’esproprio, già gravanti su di esse e ormai decaduti per il decorso del termine quinquennale di loro
efficacia;
- per la minor parte, alla imposizione di nuovi e/o diversi vincoli e alla costituzione di
specifiche servitù;
§  la procedura di variante aveva lo scopo di adeguare il P.R.G. al progetto definitivo di opera pubblica,
relativo al sottopasso di collegamento tra via Dalla Chiesa e via Spadaro con conseguente
prolungamento del viadotto di Varlungo, intervento quest’ultimo connesso ai progetti del Nodo Alta
Velocità di Firenze;
§  ai sensi e per gli effetti dell’art. 11 del D.P.R. 8.6.2001 n. 327 “Testo Unico delle disposizioni legislative e
regolamentari in materia di espropriazione per pubblica utilità”, veniva data notizia dell’avvio del
procedimento di variante urbanistica ai proprietari degli immobili gravati dai costituendi vincoli
espropriativi e di servitù, che non formulavano alcuna rituale osservazione in merito;
Premesso ancora:
§  la deliberazione n. 12/22/2005 sopra richiamata e gli elaborati ad essa allegati venivano depositati
presso la sede comunale, a libera visione del pubblico per trenta giorni consecutivi;
§  nei trenta giorni successivi alla scadenza del deposito suddetto pervenivano due osservazioni, l’una da
parte del “Comitato spontaneo via del Guarlone, via della Loggetta, via Ottokar, via Anzilotti, via Sestan”
(osservazione n. 1), l’altra da parte della Società Kuwait Petroleum Italia S.p.A. (osservazione n. 2),
entrambe allegate al presente atto quale sua parte integrante e sostanziale, con le quali venivano
formulate le considerazioni che seguono:
quanto all’osservazione n. 1:
- si rende opportuno studiare unitariamente la nuova viabilità di attraversamento a nord
(Circonvallazione Nord) in modo che si integri con la viabilità esistente e di previsione in P.R.G.,
limitando al massimo l’impatto acustico nelle aree ove sono presenti i cosiddetti recettori sensibili
(Asilo Nido – via della Chimera e Istituto Assistenza – via del Guarlone);
quanto all’osservazione n. 2:
- la costituzione di una servitù di viabilità in galleria, prevista su porzione di area di proprietà
della Società osservante e l’occupazione temporanea dell’area stessa, comporteranno una
sospensione della attività connessa al sovrastante impianto di distribuzione carburanti;
- nel calcolo delle indennità dovute – e delle quali la Società fornisce una stima sommaria –
dovrebbe essere prevista anche la perdita del reddito annuo del personale addetto all’impianto di cui
al punto che precede.
Premesso infine:
§  ai sensi dell’art. 32 della sopra richiamata legge regionale n. 5/1995, gli elaborati costituenti la
variante urbanistica in argomento venivano altresì depositati presso l’Ufficio regionale per la Tutela del
Territorio (URTT) il quale – all’esito delle verifiche previste dalla normativa vigente in materia – con nota
del 19.4.2005 prot. n. 44114/124/47/05, comunicava che la variante adottata non era pienamente
rispettosa delle prescrizioni contenute nel sovraordinato Piano regionale di Indirizzo Territoriale (PIT);
§  in ragione di quanto sopra veniva sospeso il procedimento di approvazione della variante
adottata e – al fine di adeguare l’atto di pianificazione di cui trattasi alle previsioni del P.I.T. – la
Direzione Nuove Infrastrutture formulava una nuova soluzione progettuale che contemplava una
modifica dell’originario progetto di opera pubblica, limitatamente al tratto stradale localizzato a nord della
ferrovia (rampa imbocco nord del sottopasso);
§  tale nuova soluzione interessa aree di proprietà pubblica e privata, altre e diverse rispetto a
quelle collegate alla variante urbanistica adottata con la deliberazione consiliare n. 12/22 del 24.12.2005
richiamata nelle premesse, e tutte già vincolate dal vigente P.R.G. a pubblici servizi, vincoli questi ormai
decaduti;
§  per quanto sopra, e al fine di rendere compatibile il progetto di opera pubblica con le previsioni
del vigente P.R.G., con deliberazione n. 601/773 del 24.10.2006 – che, unitamente alla connessa
documentazione, si allega in copia per migliore conoscenza – la Giunta Comunale ha dato avvio al
procedimento per la formazione di una nuova, apposita variante urbanistica diretta a rinnovare i vincoli
suddetti e ad imporre nuovi o diversi vincoli sulle aree collegate con l’opera in argomento, nella sua
parte modificata.
Tutto quanto sopra premesso, e considerata l’opportunità di approvare la variante urbanistica
adottata con deliberazione consiliare n. 12/22/2005, stralciando da essa le aree che – in seguito alle
modifiche apportate al progetto di opera pubblica – non sono più da questo interessate;
Vista la relazione del Servizio Pianificazione e Grandi Progetti, e preso atto dalla stessa che le
osservazioni presentate alla variante adottata, e meglio dettagliate nelle premesse, non sono pertinenti e
dunque non meritevoli di accoglimento in quanto:
§  l’osservazione n. 1 si riferisce ad aree non interessate dalla variante urbanistica adottata;
§  l’osservazione n. 2 appare irrilevante sotto il profilo urbanistico, avendo ad oggetto gli indennizzi
asseritamente dovuti, che sono legati ai diversi, separati procedimenti afferenti la futura costituzione di
servitù e l’occupazione temporanea delle aree di proprietà dell’osservante.
Preso atto che la disciplina del procedimento di pianificazione in argomento è tuttora quella prevista
dall’art. 40, comma da 3 a 7, della legge regionale 16.1.1995 n. 5 che – sebbene abrogata dalla legge
regionale n. 1 del 3.1.2005 – è per questa parte ultrattiva in forza dell’art. 208 della legge regionale da ultimo
citata;
Dato atto che la variante urbanistica che si approva con il presente atto è coerente con gli obiettivi
del Piano Strutturale, adottato con deliberazione consiliare n. 59/34 del 24.4.2004;
Visto l’art. 49 del D.Lgs. 18.8.2000 n. 267 e preso atto del parere di regolarità tecnica reso in ordine
al presente provvedimento, precisando che da esso non deriveranno diretti effetti contabili consistenti in
impegni di spesa o riduzioni di entrata;
Preso atto che è stato richiesto il parere del Consiglio di Quartiere n. 2, ai sensi dell’art. 49 dello
Statuto e dell’art. 27 del Regolamento dei C.d.Q.;
Considerato che il suddetto Consiglio di Quartiere, in ordine alla richiesta di cui sopra ha espresso
parere favorevole con raccomandazioni;
D E L I B E R A
per le motivazioni tutte espresse in narrativa,
1. di dare atto che le aree interessate dall’originario progetto di variante, adottato con la deliberazione
consiliare n. 12/22 del 24.1.2005 – e più precisamente quelle collegate al tracciato stradale localizzato a
nord della ferrovia, oggetto di modifica progettuale – vengono stralciate dalla variante stessa, per questa
parte non più attuale;
2. di approvare la relazione urbanistica, di controdeduzioni alle osservazioni presentate alla variante di
cui al punto che precede;
3. di respingere conseguentemente – perché non pertinenti – le osservazioni numero 1 e 2 presentate
rispettivamente dal Comitato spontaneo via del Guarlone, via della Loggetta, via Ottokar, via Anzilotti,
via Sestan e dalla Società Kuwait Petroleum Italia S.p.A.;
4. di approvare – ai sensi dell’art. 40 comma 6 della legge regionale 16.1.1995 n. 5 – la variante al
vigente P.R.G., limitatamente alle rimanenti aree interessate dal progetto definitivo del sottopasso di
collegamento tra via dalla Chiesa e via Spadaro citato nelle premesse, per la sua parte non modificata;
5. di dare atto che ad intervenuta efficacia del presente provvedimento – di approvazione della variante
urbanistica di cui al punto che precede – diventeranno operanti i vincoli preordinati all’esproprio imposti
sulle aree connesse all’opera pubblica sopra citata, per la sua parte non modificata;
6. di dare atto che – in conseguenza dello stralcio di cui al precedente punto 1 – gli elaborati costituenti
la variante che si approva con il presente atto sono quelli di seguito indicati e ad esso allegati quale sua
parte integrante e sostanziale;
- relazione urbanistica, di controdeduzioni alle osservazioni presentate;
- schede grafiche di variante: estratto di P.R.G. “disciplina del suolo e degli edifici” in scala
1:5.000 – stato di diritto;
- schede grafiche di variante: estratto di P.R.G. “disciplina del suolo e degli edifici” in scala
1:5.000 – stato adottato;
- schede grafiche di variante: estratto di P.R.G. “disciplina del suolo e degli edifici” in scala
1:5.000 – stato modificato.